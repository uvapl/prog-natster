# Studiewijzer

*Versie: September 2014 (4.1)*

Welkom bij deze cursus *Inleiding Programmeren*. We gaan programmeren in Python, een eenvoudige taal met vele mogelijkheden. Je leert over de basis van het programmeren, maar je gaat ook aan de slag met toepassingen uit de wiskunde, natuurkunde en sterrenkunde.

![Python](python-logo.png){:.inline}  

|Opleiding  |Natuur- en sterrenkunde               |
|Periode    |Studiejaar 1, Semester 1, periode 1 of 2   |
|Coördinator|Ivo van Vulpen                        |
|Co-docent  |Martijn Stegeman                      |
|Studielast |3 studiepunten                        |
|Vakcode    |5092INPR3Y                            |

<iframe src="//player.vimeo.com/video/110169252?byline=0&amp;portrait=0" width="784" height="571" frameborder="0" webkitallowfullscreen mozallowfullscreen allowfullscreen></iframe>

## Contact

De staf bestaat uit je docent en diverse studentassistenten. Door de omvang van
de cursus kan de staf doorgaans niet reageren op e-mail over problem sets.
Probeer voor afspraken en hulp zoveel mogelijk de studentassistenten en de docent tijdens het practicum aan te spreken. Heb je een praktische vraag? Mail dan gerust naar <progns@mprog.nl>. We proberen je binnen 24 uur te antwoorden.

### Docenten

Bij de docenten kun je terecht voor:

* persoonlijke afspraken, uitzonderingen
* bespreken van de becijfering van een problem set
* grotere vragen over het hoe en waarom van dit vak
* het doen van suggesties voor verbetering
* toestemming voor afwezigheid bij vooruit werken
* ziekmelding

De docenten zijn regelmatig tijdens het practicum aanwezig om te spreken met
studenten, om af spraken te maken en die na te komen, en om te luisteren naar
studenten die problemen signaleren. Als je even wat meer tijd nodig hebt om met
ze te spreken, bijvoorbeeld voor het maken van persoonlijke afspraken, kun je altijd een korte afspraak inplannen via de e-mail. Mail bij voorkeur naar <progns@mprog.nl>.

Martijn Stegeman (Python practice in weken 1, 3 en 5)  
Ivo van Vulpen (Natuurkunde-programmeren in weken 2, 4, 6 en 7)  

### Studentassistenten

Bij de studentassistenten kun je terecht voor:

* begeleiding bij het oplossen van je opdrachten
* tips voor een hoger cijfer
* algemene informatie over het vak zoals die ook op de website staat
* het doen van suggesties voor verbetering
* het verkrijgen van feedback op de ingeleverde opdrachten (dit gaat via de
  website)

De assistenten zijn altijd aanwezig tijdens de ingeroosterde computerpractica.
Je kunt bovenal op ze rekenen voor hulp bij het maken van je opdracht. Zodra
jij ergens niet uitkomt, gaan ze met je meedenken over je probleem. Dat
betekent niet dat ze je direct je antwoord zullen geven! Het doel van de cursus
is juist dat je zelfstandig de problemen leert oplossen.

De assistenten zullen zich vaak ook actief met je bemoeien. Als je weinig te
vragen hebt, komen ze af en toe langs om te kijken hoe het gaat en of ze je nog
tips kunnen geven.

Daarnaast kijken de assistenten je ingeleverde opdrachten na. Daarvoor
gebruiken ze de becijferingsmethode die vermeld staat op de volgende pagina.
Omdat zij dit doen, kun je ze tijdens het maken van je opdracht ook al vragen
er naar te kijken. Zo kunnen ze je tips geven om tot een hoger cijfer te komen.

## Leerdoelen

* Je kunt een specificatie van een programma omzetten naar werkende code.
* Je kunt bij programmeertalen bijgeleverde bibliotheken gebruiken in je eigen
  programma’s.
* Je kunt programma’s overzichtelijk en beter leesbaar maken door een
  consistente stijl toe te passen.
* Je kunt programmeerfouten opsporen en verbeteren: syntaxfouten in de code en
  logische fouten in de achterliggende algoritmes.
* Je kunt uitleggen hoe je enkele numerieke technieken als programma kunt implementeren.

## Verwachtingen

Deze cursus bevat 3 workshops, 4 problem sets en 1 tentamen (zie *Onderdelen* voor de invulling). Ter voorbereiding is er leesstof opgegeven.

* We verwachten dat je uiterlijk op de laatste practicumdag om 23:59 uur je
  opdracht van de week inlevert. Zit je in de donderdaggroep? Deadline
  donderdag. Zit je in de vrijdaggroep? Deadline vrijdag. Ook vragen we soms je
  opdrachten al voor de deadline te laten zien aan een assistent. Dat is dan
  verplicht.

* We verwachten dat je reeds vóór het practicum je
  huiswerk hebt gedaan en dat je eventuele vragen bespreekt met je assistent.

* We verwachten dat per week 8 uur aanwezig bent, tijdens je geroosterde groep.
  Aanwezigheid is verplicht, maar inhalen kan bij ziekte of andere
  overmachtsituaties. We moeten streng zijn omdat de cursus maar kort duurt en
  er veel studenten zijn.

  Als je meer dan een week vooruit loopt én alle programmeeropdrachten (problem
  sets) hebt gedaan kun je schriftelijk aan de docenten verzoeken om
  vrijstelling van de aanwezigheidsverplichting. Dit wordt alleen gehonoreerd
  als je code van uitstekende kwaliteit is en we vertrouwen hebben dat je het vak zelfstandig kunt halen. (Wil je vooruitlopen? Dan eerst mailen!)

* We verwachten dat je de feedback over je opdrachten gebruikt om de opdrachten
  van de volgende week beter te maken. We zullen hier actief naar kijken en dit
  in de becijfering meenemen.

* We verwachten dat je je tentamen *voldoende* maakt. Als je alle opdrachten
  heel aardig begrepen hebt en geen grote openstaande vragen meer hebt, moet
  dit goed te doen zijn.

Mocht je in de problemen komen met het vak en het tempo, zorg dan dat je meteen
contact opneemt. We zijn altijd bereid te zoeken naar oplossingen voor zover
mogelijk met de hoeveelheid studenten in het vak.

## Eindcijfer

Je krijgt een eindcijfer voor dit vak als je:

* voldoende uren aanwezig bent geweest tijdens de practica;
* elke week je opdracht op tijd en naar verwachting hebt aangeleverd;
* een voldoende hebt gehaald voor het tentamen.

Als je niet aan de normen voor de opdrachten voldoet, krijg je geen cijfer voor
het vak, maar een aantekening *niet aan de voorwaarden voldaan (NAV)*, een
onvoldoende dus. Niettemin denken we dat elke student deze cursus kan halen.

Ben je niet voldoende aanwezig geweest bij de practica, of je bent niet
aanwezig bij het tentamen, dan krijg je geen eindcijfer maar een aantekening
*niet aanwezig (NA)* op je cijferlijst.

Als je het practicum hebt gehaald, maar de deeltentamens niet, krijg je een
*NAV* en kun je het tentamen éénmalig herkansen.

Het eindcijfer bestaat in de basis uit het gemiddelde van de problem sets. Een
klein deel van het cijfer van de practica wordt bepaald door hoe je beter bent
gaan programmeren tijdens het vak. Dit kan van invloed zijn op je eindcijfer.

## Literatuur

Het volgende boek is verplichte literatuur. In de cursus staat vermeld wanneer
je delen van deze boeken moet lezen en proberen te begrijpen. Zorg dat je het
leeswerk één keer aan het begin van de week doet en gedurende de week nog eens.

> Allen Downey  
> *Think Python*  
> Green Tea Press, 2013  

Het boek is open source. De betreffende hoofdstukken staan gelinkt bij elke opdracht.

